　　坐看红树不知远，行尽青溪忽视人。　　山口潜行始隈隩，山开旷望旋平陆。　　遥看一处攒云树，近入千家散花竹。　　樵客初传汉姓名，居人未改秦衣服。　　居人共住武陵源，还从物外起田园。　　月明松下房栊静，日出云中鸡犬喧。　　惊闻俗客争来集，竞引还家问都邑。　　平明闾巷扫花开，薄暮渔樵乘水入。　　初因避地去人间，及至成仙遂不还。　　峡里谁知有人事，世中遥望空云山。　　不疑灵境难闻见，尘心未尽思乡县。　　出洞无论隔山水，辞家终拟长游衍。　　自谓经过旧不迷，安知峰壑今来变。　　当时只记入山深，青溪几曲到云林。　　春来遍是桃花水，不辨仙源何处寻。　　——唐·王维《桃源行》　　壁爱双屏列，天看一线通。　　猿啼声处处，古木叶丛丛。　　日夕归来晚，泉声两岸风。　　——清·吴肇端　　百仗留得佳话在，两壁对插白云中。　　——宋·佚名　　戎旅徐行风雪紧，谁将兴尽类山阴。　　——明·胡桂芳　　寻常山里数青峰，玉笋成群插楚封。　　涧道冻云隐斜日，寺门长阪度疏钟。　　古苔一望迷幽径，峭壁千年挂老松。　　玉垒匡庐曾浪迹，巨灵移岳此重逢。　　——明·夏子云　　削掌峥嵘不可阶，牢笼万状迥无埃。　　半山怒石横春笋，一壑奔泉走夏雷。　　风送虎声昏白日，岸悬鸟迹隐苍苔。　　奇云深锁磨崖迹，丈尺何人细数来。　　——明·褚延泰　　幽折层层路几重，游人恐怯薜萝封。　　月生半镜初张匣，风触悬瓴疾应钟。　　一线光垂银汉影，千寻气合碧空缝。　　漫竟三峡从天下，方信花源是偶从。　　——清·朱国挺《百丈峡》　　侵晨过山原，飘萧乘秋色。　　石骨怒掀天，隐隐立精铁。　　寒水远不流，林火倏明灭。　　一石一天地，嵌空有微雪。　　我来闻泉香，超然忘干竭。　　几时之林皋，放歌破愁绝。　　——清·黎昌韩　　我屋西南雄，岸然一壁列。　　斗势干层霄，闯眼天欲裂。　　其椒茅作花，皑皑烂晴雪。　　冬烧蟠交龙，奇兀丽远瞥。　　——民国·吴愈材《茅花界》　　淡云斜日溯溪行，石笋森森若翠林。　　神堂寨内神何在，唯有山风伴泉声。　　——清·吴若兴