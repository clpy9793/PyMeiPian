《戏为戒酒七绝二首其一》曾倾沧海酿名花，夜夜当垆拍翠牙。老厌风尘无限酒，恐惊旧梦指龙沙①。                                                           17.5.2015①龙沙:白龙堆沙漠。《后汉书·班超传赞》：定远慷慨，专功西遐。坦步葱雪 ，咫尺龙沙 。《定风波.次韵》书剑蹉跎意未平，朱弦烛底旧莺声。白发山河归舞袖，只候，桃花春水绿堪行①。此夜诗狂休惜醉，愁对，一帘凉月酒初醒。谁遣清光来又去，佳处，明朝会是有长晴。                                                                        29.10.2015①《桃花源记》：晋.陶潜.著。《命“悟”为题七绝二首其一》千峰一路每逡逡，醒说风幡醉棒鳞。明月芦花堪小睡，清风苹叶本前因。                                                            28.5.2014《谒金门.渔樵会.次韵》春浪渺，一棹还如苹小。过眼烟波人自恼，天心无别巧。樵影箕山归早①，约把清尊敧倒。酹此滔滔谁不老，子曰同道好②。                                                       16.7.2014①《箕山操》：晋无名氏假托夏代布衣许由所创杂言诗，“登彼箕山兮瞻望天下，山川丽崎”；元杨维桢亦作《箕山操》：“箕之山兮可耕而樵，箕之水兮可饮而游”。《命步杜甫<江南逢李龟年>韵有怀其人一首》三千劫后心如忘，十二峰头雨不闻。急景浮华皆草草，清箫一曲偶思君。                                                             5.8.2014《极相思.咏怀.次韵》梁园久倦迎逢。看岁事匆匆，饥时弄铗，狂来击筑，残月篱东。准拟五湖盟鸥鹭。怅襟怀，知与谁同？鲈乡烟水，流霞一醉，便欲乘风。                                                         31.1.2013 《西来》江海平生孤月高，屠龙心业费尘劳。西来未得吹毛剑，更向天涯问宝刀。                                                            21.7.1996《鹧鸪天.次韵》铸剑屠龙未可方，风踪雨迹野云忙。花前酒债寻常有，曲底离情容易霜。诗未韵、梦新凉，且摇秋水酿秋光。十年京洛龙头客，始觉桃源是旧乡。                                                           22.1.2013《鹧鸪天.夜雨杂感.次韵》高树琼楼风雨凉，剩将醉墨泼空墙。落茄乱点千峰黛①，小谢清吟一段伤②。风未定，雨声长，烟云丘壑认吾乡。寓形此世谁知者，且把仙方作酒方。                                                             25.8.2014①落茄点：北宋米芾所独创之云山皴法，亦称“米点”。《鹧鸪天.命乞丐为题戏作》大地山河懒未收，当年曾在列仙俦①。蓬头长啸邯郸道②，跣足欹眠风雨楼。弹铗客，曲钩侯③，炊粱梦好几时休。醉来独向红尘舞，不信人间有莫愁。                                                            21.4.2015①《列仙传》:西汉刘向撰。②  邯郸道：唐.沈既济.《枕中记》中黄梁梦处。③《后汉书》志第十三:顺帝之末，京都童谣曰：“直如弦，死道边。曲如钩，反封侯。”《鹧鸪天.次韵》酒满歌狂十二山，瑶筝听彻梦如烟。相逢有恨画眉上，不忍多情老鬓边。新寂寞，小栏干。风花离合偶然间。此心惟寄天心月，长使年年照玉弦。                                                             19.11.2015《命秋声为题拈得十五删读史三首其一》 磻溪深里漫垂纶，短笛萧萧落木湾。 一样秋声听两处，鱼龙悲啸水鸥闲。                                                             20.10.2014《清平乐.次韵》弹铗来去，犹是新丰旅①。壮岁江湖听冷雨，点滴销磨如许。醉里谁掺渔阳②，廿年颜鬓苍苍。解道时情天意，是非枉挂猜量。                                                    21.11.2015①唐代名臣马周未登第时，旅宿新丰，受世冷遇。②唐.李商隐《听鼓》：欲问渔阳掺，时无祢正平。《感时杂兴.其二.次韵》论兵契道两相违，汹汹风尘老未归。薄俸方堪黄粟饭，游心每在白云扉。怀铅抚昔成何事，羁旅寻津倚落晖。庸子封侯原有骨①，不须逐虎上金微②。                                                           9.3.2015①封侯骨：典出《汉书》卷八十四翟方进列传·翟方进》。②金微山：即今阿尔泰山。东汉永元三年（公元91年），耿夔、任尚等远袭金微山，大破北单于，斩阏氏、名王以下5000余人。《感时杂兴.其三.次韵》醉里聊为舞袖臣，箫声剑意渐能驯。尝矜薄俗眼前眼，本是梅花身外身①。坐井忘机随冷暖，窥时嗟道在卑贫。愁听江上琵琶语，翻入新词变隐辚②。                                                           13.3.2015①眼、身，对句相救。②隐辚：险峻不平貌。《文选·张衡＜西京赋＞》：於前则终南、太一，隆崛崔崪，隐辚郁律。《卜算子.步丁元英韵》①弹铗酒边身，问道峰头客。造物今知似小儿，不令诗人阔。天意迥尘心，木秀翻成祸。自许封侯却几时，信是渊明错。                                                     6.6.2014①丁元英：作家豆豆的小说《遥远的救世主》（后改编成电视剧《天道》）中的男主角。附原词：《卜算子.〈天道〉丁元英自嘲》本是后山人， 偶做前堂客。醉舞经阁半卷书， 坐井说天阔。 大志戏功名， 海斗量福祸。待到囊中羞涩时， 怒指乾坤错。《卜算子.甲午中秋醉归随笔》醉欲挽飞云，邀得仙人住。独倚高楼挹斗杓，恨被红尘误。剑底纵横心，月下参差树。夜永闲拈铁笛吹，今古茫茫路。                                                     8.9.2014《卜算子.次韵》来卧水云乡，芦荻花如雪。借得渔家短笛吹，吹彻江头月。白鹭白苹洲，弄羽闲依约。懒共黄鹄举翅飞，穿海穿城阙①。                                                    29.9.2015①《商君书·画策》:“黄鹄之飞，一举千里。”《乙未春日偶检旧诗稿感赋》天功迁魏晋，燕子远乌衣①。风雨闲人老，侯朱识者希②。雄才偏恨窄，髀肉暗惊肥③。手植玄都树④，如今可十围。                                                18.4.2015①乌衣巷：东晋时王导、谢安等高门士族聚居区。唐.刘禹锡《乌衣巷》：“旧时王谢堂前燕，飞入寻常百姓家。”②侯朱：侯赢、朱亥。事见《史记.魏公子列传》。③《三国志.蜀书.先主传》，备曰：“吾常身不离鞍，髀肉皆消。今不复骑，髀里肉生。”④玄都树：唐.刘禹锡《玄都观桃花》：“玄都观里桃千树，尽是刘郎去后栽。”《夜饮偶题》翠黛乌云鬓，金卮白玉盘。按歌翻蝶舞，贴耳笑儒冠。风露牵初试①，星辰转未阑。平生灯下泪，今对美人弹。                                            16.10.2015①宋.秦观.《鹊桥仙》:金风玉露一相逢，便胜却、人间无数。《蝶恋花.次韵》尝恨功名如水薄，辜负相思，参错殷勤约。绝韵曾惊桑未落①，流年风月倏成昨。清梦凄凉何处托，买棹辽东，欲向钱塘泊。海上雁程同窈寞，浮生荡汩长孤酌。                                                                         4.2.2013①《诗经.氓》：“桑之未落，其叶沃若”。以桑叶肥泽喻女子青春时。 《蝶恋花.次韵》醉倒红尘都几许，月上风烟，月下歌和舞。一点狂心无著处，望中信有蓬莱侣。此夜瑶琴愁未鼓，何事沉吟，但以为君故。三世三生谁可主，番番恨是多情苦。                                                              30.11.2015《江口寄笔.其一》长啸江湖上，狂歌不可陈。文章参造化，风月发天真。以证烟霞境，何愁老病身。 未分清浊处，箕踞濯缨尘。                                            5.7.2015《江口寄笔.其二》万象空濛海国荒，蓬壶烟水半微茫。有时鼓浪龙鳞在，是处隳沙鸟迹长。日霁晨昏常断续，云浮今古正悲凉。人间曷往无忧乐，憔悴孤舟酹兴亡。                                                            7.7.2015《江口寄笔.其三（古风）》高樯翦大江，白鸟飞相趁。吴峰逐眼青，烟树红一阵。忆昔别旧京，今焉邻螭蜃。长嘘千里风，万象皆为衬。视天有其倾，俯而沧波峻。顾眄袖中刀，浩落清霜刃。望当铲昆仑，四海交通润。萧然此经纶，雪意欺玄鬓。历历山与河，茫茫千秋瞬。                                                                            19.7.2015《画堂春.次韵》尊前又琢小词成，凄凉堪助秋声。有情偏也似无情，欲寄却还惊。千里雨风相错，几重心事交横。此生已是误倾城，何忍诺来生。                                                    24.11.2015《命“活在当下放眼未来”为题戏为绝句一首》一襟风月老来收，木落霜寒古帝州。弹铗江湖何所事，厥身自号水云侯。                                                             6.13.2014《一剪梅.次韵》眼底风尘一剑知，茫茫去路，黯黯归思。时清何用五车书，乌鹊南飞，孤影差池①。夜久微吟贾傅词，天道谁论，鵩鸟羁离②。美人且约水云间，相顾悠悠，此意萋萋。                                                                    24.11.2015①三国.曹操.《短歌行》：月明星稀，乌鹊南飞，绕树三匝，何枝可依？《夜归偶题》（集句）舞裙歌板尽清欢①，秀色侵人若可餐②。三月青春弹指过③，不知来岁与谁看④。                                                                  14.11.2014①宋.黄庭坚.《鹧鸪天》《壬辰重阳有感.次韵》江潮漫漫海风秋，旅鬓沧桑雪染头。红叶满阶惊旧事，黄花一曲起新愁。浮生妄想销禅念，衰凤狂歌过许由。烂醉长呼初熟酒，吴钩忍弃管弦楼。                                                             23.10.2012《浣溪沙.癸巳重阳偕友登高小记.次韵》旧雨浮光嗟梦今①，海天秋月镜禅心。凌虚羽翮羡投林。老眼苍茫无兴废，高楼浩荡有歌吟。俯空一笑晚风临。                                                              13.10.2013①旧雨，即老友。《全唐文》卷三百六十〈杜甫二·秋述〉:常时车马之客，旧，雨来；今，雨不来。《夜饮随笔》醉里风花看不真，红裙皓腕飐歌尘。白头此夜重阳酒，忍见当年最可人。                                                            21.10.2015《感怀兼示回之女史》空负狂名不恤恩，飘零旧草箧犹存。几回白眼逢青眼，多少啼痕共酒痕。已幸如花成美眷，最难长剑断情根。哪堪红袖题诗日，一缕一丝到梦魂。                                                             1996《喝火令.夜雨逢故人微信问候感而记之》浅笑敷桃脸，轻嗔敛柳眉。舞茵歌席谪琼姿。珠箔半褰深院，犹记与君期。昨夜音如见，今生梦已迟。黯云凄雨涩弦丝。醉拍春衫①，醉作绛都词②，醉忆小红低唱③，此恨怯人知。                                                                              22.4.2014①宋.晏几道.《鹧鸪天》：醉拍春衫惜旧香。《自画像.兼和东海老人来篇.其二》平生寸意空今古，却洗狂心下钓台。独棹扁舟归蝶梦，江湖载酒倩谁来。                                                             21.12.2012《金縷曲.步嘯雲先生韻兼寄東海》故国遥云水。寄浮生、一蓑烟雨，去留无纪。沈醉始容天地窄，风月溪头正媚。漫啸咏、狂心难记。看取汉家何事业，算英雄凄怆新丰邸。岂不乐，鳜鲈美。朱颜萧瑟吴歌里。鬓丝添、卅年如梦，宦情归意。经史从来深相误，赢得尘襟清泪。料只有、禅书道字，祓尽八千颠倒想。且樽前抛却东山起，三昧约，彻其底。                                                                  2.5.2013                                                                                                                                 《命寻梅为题绝句一首》平生诗酒屡空囊，醉倒梅花不问乡。昨夜庭前三尺雪，扶头晓起数红妆①。                                                            22.10.2014①扶头：形容醉态。明.汤显祖.《牡丹亭·诀谒》：你道俺像甚的来，镇日里似醉汉扶头。《偶题》天地悠悠旧旅痕，衰来情味近云根。梅花应约随俱老，月满清江雪满村。                                                             3.12.2015《重逢小艾席上因题赠.次韵》落拓诗边与酒边，哪堪愁耜耨情田。曾经舞袖看经岁，依旧桃花记旧年。窈窕已非琼阙客，风流犹是断肠仙。可怜锦瑟弦中意，醉顾金钗不忍眠。                                                             28.11.2012《定西番·海上》一片清愁海上。吹玉笛，醉中醒，望云星。梦里咏吟波浪，恨中白鸟鸣。唯愿生平放荡，笑骑鲸。                                         1988《望海潮.次韵》流年花外，功名剑底，愁山百万谁驱。胸次酒浇，英雄块垒，衰来却怕人扶。簪屦遂侯朱。忆梁甫长啸，豪意乘除。旧梦何堪，只今尘影到鹑居。狂心未易如初。叹觥巡劝满，相识曾无。雏凤耒阳，非熊渭水，随分漫说伸舒。聊以慰穷途。算汉唐事业，终是须臾。冠盖京华，一夜风剥雨凋余。                                                15.9.2015《溪边咏》百歧千折万重滩，世路迍邅见汝难。若得凭高因禹力，翻江截海舞狂澜。                                                             9.4.2014《丙申龙头节观海信笔》应厌平生久寂寥，沧波一怒接云霄。崔嵬万势寒开霁，汗漫千峰响动摇。去去浮沉天下事，嗟嗟兴废眼头潮。长风大浪英雄尽，中有狂魂不可招。                                                            10.3.2016《临江仙.次韵》旧梦红尘沧海，浮生酒境诗林。尝将清啸续龙吟。长歌惭抵节，谁识九韶音。万法皆沤成坏，天机自有晴阴。秦关汉月懒相寻。千年朝暮事，一枕水云心。                                            19.1.2014《临江仙.次韵》江南多少清狂事，浮生弹指声中。十年歌舞落花风，剩沽残酒画堂空。误惹相思千里外，怎堪消息冥濛。兹宵此意却谁同，三听长漏冷丁东。                                                             27.11.2015《无题》春花浩荡倚清酣，聊赖江湖百不堪。肺腑未随芳草变，琴箫只共美人谙。世间事业原无系，圯下机缘讵可参。永夜应呼明月子，长歌一醉影成三。                                                             18.4.2017《生查子.甲午岁末题听尘斋》尊前桃叶歌，床下烟云屐。一曲落清尘，声歇流年易。萧斋何所亲？墨法庄儒释。夜冷卷龙韬，三酹长沙谪。                                             29.12.2014《乙未年末夜饮于真如寺侧大醉率尔题之》①薄宦风尘鬓已秋，暂逢樽俎懒回头。十年意气狂犹在，一夜星辰醉不收。拔剑苍茫偏有恨，长歌上下孰相俦。形骸误以多情老，悟破真如始自繇。                                                             29.12.2015①真如寺：海上古寺，始建于南宋嘉定年间。寺名取之《成唯识论》：真谓真实，显非虚妄；如谓如常，表无变易。谓其真实于一切法，常如其性，故曰真如。《磐桓语》跋晋无文章，陶令其永。唐无文章，退之以领。宋无文章，苏辛是逞。我不能诗，河山孤冷。遇大雪风，独登峨岭。眼底浮生，飘蓬泊梗。长啸披云，飞鸿顾影。证此清凉，悲欣交并。                                                                 乙未仲夏听尘斋识