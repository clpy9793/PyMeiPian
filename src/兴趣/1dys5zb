【作者简介】李再湘，中共党员，湖南师范大学数学本科毕业，教育管理硕士。现为湖南省中小学教师发展中心副主任、湖南大学教育管理硕士导师、湖南师范大学数学教育硕士导师，全国著名的中学数学特级教师、书法家、书法教育家、湖南省作家协会会员，诗人。书法创作之余出版《哲学的思维与智慧的策略》、《高中数学竞赛热点专题》、《钢笔行书欣赏与训练》、《钢笔楷书欣赏与训练》、《教育与艺术·李再湘书法艺术》，并提出数学和书法的最高境界是哲学在起决定作用，诗词、书法是当代文人的基本学养。现任中国书法美术家协会理事、湖南省书法教育专业委员会理事长，湖南省特级教师协会常务副理事长等职务。最美经典宋词50首【八声甘州】（作者/柳永）        对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。         不忍登高临远，望故乡渺邈，归思难收。叹年来踪迹，何事苦淹留？想佳人、妆楼凝望，误几回、天际识归舟？争知我、倚阑干处，正恁凝愁。                     【苏幕遮•碧云天】 （作者/范仲淹 ）　　碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。        黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。【水调歌头】   （作者/苏轼）       明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。       转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。【渔家傲】（作者/范仲淹）        塞下秋来风景异，衡阳雁去无留意。四面边声连角起，千嶂里，长烟落日孤城闭。        浊酒一杯家万里，燕然未勒归无计。羌管悠悠霜满地，人不寐，将军白发征夫泪。【雨霖铃】（作者/柳永）　　寒蝉凄切，对长亭晚，骤雨初歇。都门帐饮无绪，留恋处，兰舟摧发。执手相看泪眼，竟无语凝噎。念去去千里烟波，暮霭沈沈楚天阔。        多情自古伤离别，更那堪冷落清秋节。今宵酒醒何处，杨柳岸、晓风残月。此去经年，应是良辰好景虚设。便纵有千种风情，更与何人说。【蝶恋花】 （作者/柳永）       伫倚危楼风细细，望极春愁，黯黯生天际。草色烟光残照里，无言谁会凭栏意？       拟把疏狂图一醉，对酒当歌，强乐还无味。衣带渐宽终不悔，为伊消得人憔悴。 【丑奴儿•书博山道中壁】  （作者/辛弃疾）       少年不识愁滋味，爱上层楼。爱上层楼，为赋新词强说愁。       而今识尽愁滋味，欲说还休。欲说还休，却道天凉好个秋! 【扬州慢】（作者/姜夔）　　淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏、清角吹寒，都在空城。杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在,波心荡、冷月无声。念桥边红药，年年知为谁生？【望海潮】  （作者/ 柳永）        东南形胜，三吴都会，钱塘自古繁华。烟柳画桥，风帘翠幕， 参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。        重湖叠巘清嘉，有三秋桂子，十里荷花。羌管弄晴，菱歌泛夜， 嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。【天仙子】（作者/张先）       水调数声持酒听，午醉醒来愁未醒。送春春去几时回，临晚镜，伤流景，往事后期空记省。        沙上并禽池上暝，云破月来花弄影。重重帘幕密遮灯，风不定，人初静，明日落红应满径。【蝶恋花】（作者/晏殊）　槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。　 　昨夜西风凋碧树，独上高楼，望尽天涯路。欲寄彩笺兼尺素，山长水阔知何处！　 【如梦令】（作者/ 李清照）     常记溪亭日暮，沉醉不知归路，兴尽晚回舟，误入藕花深处。争渡，争渡，惊起一滩鸥鹭。【玉楼春】 （作者/宋祁）        东城渐觉风光好，縠(hú)皱波纹迎客棹。绿杨烟外晓寒轻，红杏枝头春意闹。        浮生长恨欢娱少，肯爱千金轻一笑。为君持酒劝斜阳，且向花间留晚照。【踏莎行】（作者/欧阳修）       候馆梅残，溪桥柳细，草薰风暖摇征辔。离愁渐远渐无穷，迢迢不断如春水。       寸寸柔肠，盈盈粉泪，楼高莫近危栏倚。平芜尽处是春山，行人更在春山外。【浪淘沙】（作者/欧阳修）　　把酒祝东风，且共从容，垂杨紫陌洛城东。总是当时携手处，游遍芳丛。        聚散苦匆匆，此恨无穷。今年花胜去年红，可惜明年花更好，知与谁同？【蝶恋花】（作者/欧阳修）　　庭院深深深几许？杨柳堆烟，帘幕无重数。玉勒雕鞍游冶处，楼高不见章台路。           雨横风狂三月暮，门掩黄昏，无计留春住。泪眼问花花不语，乱红飞过秋千去。【桂枝香】  （作者/王安石）        登临送目，正故国晚秋，天气初肃。千里澄江似练，翠峰如簇。归帆去棹斜阳里，背西风，酒旗斜矗。彩舟云淡，星河鹭起，画图难足。        念往昔、繁华竞逐，叹门外楼头，悲恨相续。千古凭高，对此漫嗟荣辱。六朝旧事如流水，但寒烟、衰草凝绿。至今商女，时时犹唱，《后庭》遗曲。【临江仙】（作者/晏几道）        梦后楼台高锁，酒醒帘幕低垂。去年春恨却来时，落花人独立，微雨燕双飞。        记得小蘋初见，两重心字罗衣。琵琶弦上说相思，当时明月在，曾照彩云归。【水龙吟•次韵章质夫杨花词】（作者/苏轼）似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被莺呼起。不恨此花飞尽，恨西园，落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。【临江仙】（作者/苏轼）       夜饮东坡醒复醉，归来仿佛已三更。家童鼻息已雷鸣，敲门都不应，倚杖听江声。        长恨此身非我有，何时忘却营营。夜阑风静彀纹平，小舟从此逝，江海寄余生。【念奴娇•赤壁怀古】（作者/苏轼）        大江东去浪淘尽，千古风流人物，故垒西边，人道是三国周郎赤壁。乱石穿空，惊涛拍岸，卷起千堆雪。江山如画，一时多少豪杰。        遥想公瑾当年，小乔初嫁了，雄姿英发，羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。【定风波】（作者/ 苏 轼）       莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。        料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。【江城子• 密州出猎】  （作者/苏轼）       老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。        酒酣胸胆尚开张，鬓微霜，又何妨？持节云中，何日遣冯唐？会挽雕弓如满月，西北望，射天狼。 【江城子•乙卯正月二十日夜记梦】（作者/苏轼）       十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。        夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。【蝶恋花】  （作者/苏轼）        花褪残红青杏小。燕子飞时，绿水人家绕。枝上柳绵吹又少,天涯何处无芳草。        墙里秋千墙外道。墙外行人，墙里佳人笑。笑渐不闻声渐悄,多情却被无情恼。【和子由渑池怀旧 】（作者/苏轼）       人生到处知何似，应似飞鸿踏雪泥。泥上偶然留指爪，鸿飞那复计东西。       老僧已死成新塔，坏壁无由见旧题。往日崎岖还记否，路长人困蹇驴嘶。【清平乐•春归何处】（作者/黄庭坚）        春归何处。寂寞无行路。若有人知春去处。唤取归来同住。         春无踪迹谁知。除非问取黄鹂。百啭无人能解，因风飞过蔷薇。【永遇乐•京口北固亭怀古】 （作者/辛弃疾）         千古江山，英雄无觅，孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。         元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问：廉颇老矣，尚能饭否？【鹊桥仙】（作者/秦观）       纤云弄巧，飞星传恨，银汉迢迢暗度。金风玉露一相逢，便胜却、人间无数。       柔情似水，佳期如梦，忍顾鹊桥归路。两情若是久长时，又岂在、朝朝暮暮。【踏莎行•郴州旅舍】（作者/秦观）       雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。        驿寄梅花，鱼传尺素。砌成此恨无重数。郴江幸自绕郴山，为谁流下潇湘去。【横塘路】   （作者/贺铸）        凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。       飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。 【苏幕遮】（作者/周邦彦）        燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。        故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。【渔家傲】（作者/李清照）       天接云涛连晓雾。星河欲转千帆舞。仿佛梦魂归帝所。闻天语。殷勤问我归何处。       我报路长嗟日暮。学诗谩有惊人句。九万里风鹏正举。风休住。蓬舟吹取三山去。【如梦令】（作者/李清照）     昨夜雨疏风骤，浓睡不消残酒。试问卷帘人，却道海棠依旧。知否？知否？应是绿肥红瘦。【一剪梅】 （作者/李清照）       红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。       花自飘零水自流。一种相思，两处闲愁。此情无计可消除，才下眉头，却上心头。【醉花阴】  （作者/李清照）        薄雾浓云愁永昼，瑞脑销金兽，佳节又重阳，玉枕纱橱，半夜凉初透。        东篱把酒黄昏后，有暗香盈袖，莫道不消魂，帘卷西风，人比黄花瘦。【永遇乐】（作者/李清照）        落日熔金，暮云合璧，人在何处？染柳烟浓，吹梅笛怨，春意知几许？元宵佳节，融和天气，次第岂无风雨？来相召，香车宝马，谢他酒朋诗侣。        中州盛日，闺门多暇，记得偏重三五，铺翠冠儿，捻金雪柳，簇带争济楚，如今憔悴，云鬟雪鬓，怕见夜间出去。不如向帘儿底下，听人笑语。【声声慢 】  （作者/李清照）         寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。        满地黄花堆积。憔悴损，如今有谁堪摘。守著窗儿，独自怎生得黑。梧桐更兼细雨，到黄昏点点滴滴。这次第，怎一个愁字了得！【满江红•怒发冲冠】（作者/ 岳飞）        怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲、白了少年头，空悲切！         靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙！【钗头凤】（作者/ 陆游）        红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错！         春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫 ！【卜算子•咏梅】（作者/陆游）       驿外断桥边，寂寞开无主。已是黄昏独自愁，更著风和雨。       无意苦争春，一任群芳妒。零落成泥碾作尘，只有香如故。【霜天晓角•梅】（作者/范成大）        晚晴风歇，一夜春威折。脉脉花疏天淡，云来去，数枝雪。        胜绝，愁亦绝。此情谁共说。惟有两行低雁，知人倚、画楼月。【念奴娇•过洞庭】（作者/张孝祥）        洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。         应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽吸西江，细斟北斗，万象为宾客。扣舷独笑，不知今夕何夕。 【水龙吟•登建康赏心亭】（作者/辛弃疾）        楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏干拍遍，无人会，登临意。        休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取红巾翠袖，揾英雄泪？【青玉案•元夕】     （作者/辛弃疾 ）　　　       东风夜放花千树，更吹落，星如雨。宝马雕车香满路。凤箫声动，玉壶光转，一夜鱼龙舞。       蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。 【西江月•夜行黄沙道中 】  （作者/辛弃疾）　　　　        明月别枝惊鹊，清风半夜鸣蝉。 稻花香里说丰年， 听取蛙声一片。        七八个星天外， 两三点雨山前。旧时茅店社林边， 路转溪桥忽见【破阵子•为陈同甫赋壮词以寄之】         （作者/辛弃疾）       醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。       马作的卢飞快，弓如霹雳弦惊。了却君王天下事，赢得生前身后名，可怜白发生。 【南乡子•登京口北固亭有怀】  （作者/辛弃疾）　　　　 何处望神州？满眼风光北固楼。千古兴亡多少事？悠悠。不尽长江滚滚流。 　　         年少万兜鍪，坐断东南战未休。天下英雄谁敌手？曹刘。生子当如孙仲谋。【清平乐·村居】（作者/辛弃疾）       茅檐低小，溪上青青草。醉里吴音相媚好，白发谁家翁媪？       大儿锄豆溪东，中儿正织鸡笼。最喜小儿亡赖，溪头卧剥莲蓬。【南乡子·登京口北固亭有怀】（作者/辛弃疾）        何处望神州？满眼风光北固楼。千古兴亡多少事？悠悠。不尽长江滚滚流。         年少万兜鍪，坐断东南战未休。天下英雄谁敌手？曹刘。生子当如孙仲谋。【诉衷情·当年万里觅封侯】（作者/陆游）       当年万里觅封侯。匹马戍梁州。关河梦断何处，尘暗旧貂裘。        胡未灭，鬓先秋。泪空流。此生谁料，心在天山，身老沧洲。